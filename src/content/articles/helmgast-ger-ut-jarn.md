---
_id: 54eb437b24b982669f4ed86d
created_date: '2015-02-23T15:10:58Z'
creator: Martin Fröjd
slug: helmgast-ger-ut-jarn
status: published
title: Helmgast ger ut Järn
type: blogpost
editors:
  - Niklas Fröjd
  - Martin Fröjd
world: jarn
language: sv
---
![](https://helmgast.se/asset/image/jarn-logo.png)

**Helmgast AB har inlett ett samarbete med Eon-veteranen Krister Sundelin och publicerar hans nyskapande rollspel *Järn*. **

Järn är ett helt nytt fantasyrollspel bland klanernas folk i en mytisk forntid, där världen är vild och otämjd och farlig. Ulvar och alver jagar i skogarna och troll och jättar hemsöker bergen. Runor håller hemligheter och andar ger järtecken. Klanen är din trygghet, men hyser även fiender som kan utmana eller förråda dig.

Som i rollspelens barndom bygger man sin egen spelvärld i Järn. Grundboken på 104 sidor hjälper och vägleder spelare och spelledare att tillsammans skapa världen, rollpersonerna och deras klan, innan de formar sina egna öden i klanernas land. Järns snabba och taktiska regler är en modern version av de dominerande svenska rollspelen från åttiotalet, vilket gör det enkelt för både nybörjare och veteraner att börja spela.

Järn släpps under sommaren 2015 efter en crowdfunding-kampanj i vår. Innan dess kommer dock en kraftigt begränsad första tryckning, *Järn Gryningsutgåva*, att finnas exklusivt på spelkonventet Gothcon, som går av stapeln i Göteborg i påsk. Ta chansen att lägga vantarna på denna sällsynta utgåva, direkt från skaparens hand.

Några röster om Järn:

*“Med sin inneboende skaparglädje och spännande system för världsbyggande är Järn en perfekt introduktion till rollspelshobbyn."*

– Fredrik Malmberg, grundare av Äventyrsspel

*“Ett glänsande spel. Äventyr där korpen flyger och vargen ylar.”*

– Anders Blixt, mångårig rollspelsskapare

Krister Sundelin har tidigare skrivit bland annat *Alver: Förbannelsens folk*, *Dvärgar: Stenens söner* och *Consaber* till Eon och har publicerat rollspelen *Västmark* och *Skymningshem: Andra imperiet* på eget förlag.

Helmgast AB är ett nytt spelförlag som etablerade sig stort under 2014 med nyutgåvan av det klassiska rollspelet Eon, vars crowdfunding-kampanj krossade alla rekord för ett svenskt rollspel. Utöver Järn och Eon har bolaget även varumärken som Noir och Neotech.

Läs mer om Järn på: <https://rollspelssmedjan.wordpress.com/jarn/> Gilla Järn på Facebook för senaste nytt och uppdateringar: <https://www.facebook.com/jarnrpg>
