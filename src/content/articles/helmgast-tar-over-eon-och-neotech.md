---
_id: 533b36b329fc314ad56dcea7
created_date: '2014-04-02T12:00:05Z'
creator: Martin F
slug: helmgast-tar-over-eon-och-neotech
status: published
title: Helmgast tar över Eon och Neotech
type: blogpost
editors:
  - Martin F
language: sv
---
En ny utgivare av svenska rollspel tar form. Helmgast inleder med att ta över produktionen av två verkliga klassiker på den svenska marknaden – fantasyrollspelet Eon och cyberpunkrollspelet Neotech – från Neogames AB. Dessutom kommer det dystopiska skräckspelet Noir att ingå i biblioteket. Samtliga produktioner kommer att karaktäriseras av höga produktvärden, högkvalitativa illustrationer och en inspirerande formgivning.

Helmgast AB är ett nybildat bolag med närvaro i Stockholm, Göteborg och Tokyo. Bolagets ledning består av både nykomlingar i förlagsbranschen så väl som veteraner med över tjugo års erfarenhet av produktion, försäljning och distribution av rollspel. Projektledare för Eon IV är Petter Nallo, som har mångårig erfarenhet av rollspelsskrivande och ligger bakom dussintals produktioner och artiklar. Han tillsammans med Niklas Fröjd och Anton Wahnström har huvudansvaret för Eon-linjen. Martin Fröjd utvecklar Neotech från skyskrapornas högborg Tokyo, med ett team av frilansare från hela världen. Marco Behrmann, som medgrundade Neogames AB på 90-talet, och affärsjuristen Paul Dali utgör de sista två i Helmgasts ledningsgrupp.

Helmgasts vision är att göra rollspel med fokus på drama, och att med varsam hand leda rollspel som medium in i den digitala världen. Helmgast är ett sidoprojekt för alla inblandade, så vårt motto är inte i första hand är att gå med vinst, utan att göra nyskapande projekt och att ge våra frilansare vettiga arbetsvillkor.

Den första utgåvan av Eon kom 1996 och den senaste versionen, Eon IV, har varit under utveckling under tre års tid. Nu är den klar för tryck och utgivning under året. Eon IV är den första utgåvan som byggs kring en helt ny regelkärna men som ändå ligger nära den tidigare utgåvans känsla och stämning. Regelverket har slimmats och polerats för att göra det mer snabbspelat men utan att förlora djupet och detaljnivån. Eons tidigare styrkor har förstärkts medan dess svagheter har minimerats eller tagits bort. Rollspelet är kompatibelt med tidigare utgåvor och de mer än 40 tilläggsböcker som publicerats till Eons kampanjvärld Mundana. Alltjämt ligger fokus på att skapa en upplevelse av en levande spelvärld som känns genomtänkt, trovärdig och fungerande. Det finns inget gott och ont utan det är en värld av gråskalor. Det är fantasy som ligger mer på nivå med Game of Thrones än Sagan om Ringens svartvita värld. Eon IV öppnar för en spelupplevelse som gör det möjligt för många fler olika typer av rollspel och i mer varierande miljöer än bara äventyrande och skattletande i generiska fantasyländer. 

Neotech är ett spel med över 20 år på nacken. Den första utgåvan från 1993 hade ett tidstypiskt cyberpunk-anslag, djupt rotat i den mylla som exempelvis William Gibson skapade i sina framtidsdystopier, där kanske romanen Neuromancer är den mest ikoniska. Vid millennieskiftet kom så nästa version. Fortfarande en grund i cyberpunken, men med ett tydligt lager av technothriller – mer borstat stål än krom. Under de senaste åren har en ny utgåva varit under utveckling. Detta Neotech är en total remake – samma värld i grunden men flyttat framåt till 2070 då singulariteten står inför dörren och tonen sätts av konflikten mellan neopunkarna (de som anammat Systemet för egna syften), offliners (aktivister mot orättvisor och teknologins korrumperande effekt) och de AI-styrda megakorporationerna. Internet har blivit ”Lagren” – en digital eter som förändrar och förbättrar verkligheten man upplever. Det är en vardag som man kan ana redan idag men som också orsakat radikala förändringar i samhället. Kultur, moral och identitet har luckrats upp och blandats med teknik till en stundtals bisarr mix. En drunknande Moder Jord kippar efter luft medan mänskligheten utvecklas i ett rasande tempo, mot transcendens och odödlighet. Rollpersonerna kan röra sig i fokuspunkten för den stundande singulariteten, delta i shootouts på gatan eller hacka sig in i korparnas lager, allt stött av ett helt nyskrivet regelsystem som bygger på action, drama och att ge en känsla av en möjlig men oförlåtande värld.

Helmgast har även ytterligare spelprojekt i sin pipeline, vilka kommer att presenteras senare.
