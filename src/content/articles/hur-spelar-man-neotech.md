---
_id: 5df217baae261f0009ece70e
slug: hur-spelar-man-neotech
type: blogpost
world: neotech
creator: Martin F
created_date: '2019-12-12T10:22:01Z'
title: Hur spelar man Neotech?
status: published
tags:
  - Neotech
license: ccby4
editors:
  - Martin F
  - Jacob Ericsson
  - Martin Fröjd
language: sv
---
Rollspel
========

Rollspel är att sitta runt lägerelden med dina vänner och låta berättelsen dra med dig i till en annan värld. Rollspel är att i tryggheten bland goda vänner att hänge dig åt fantasi, spännande karaktärer och nya narrativ. Men framförallt är rollspel gemenskap.

Neotech Edge är ett rollspel, alltså ett spel där du spelar rollen av en påhittad person. Vi kallar denna för din ”avatar” (”rollperson” i andra spel). Avataren är ditt alter ego i spelvärlden. En bra jämförelse är att du är någon av huvudpersonerna i en TV-serie eller en bok. Du kanske är Buffy i Buffy the Vampire Slayer, Captain Grayson i the Orville eller Trinity i the Matrix. Men ni har inget manus eller färdig dialog, utan improviserar istället fram händelseförloppet med era egna beslut som ni tar i stunden.

En stor skillnad mot andra typer av sällskapsspel är att ni inte tävlar emot varandra. Det finns inga vinnare eller förlorare utan spelet handlar om att dela en spelupplevelse tillsammans och berätta en historia. En av deltagarna i spelet tar på sig rollen att leda berättelsen, tolka reglerna och spela alla karaktärer i världen som inte är huvudpersonerna, till exempel alla biroller, antagonister och statister som historien behöver.

### Avataren

Varje spelare har i spelet hand om sin avatar. Denna är den karaktär som du använder för att interagera med berättelsen och resten av världen. Innan spelet kan påbörjas måste avataren skapas (detta gör du i _Nimrod Headhunter_. Kapitel 1 i _System_). Mycket av nöjet i rollspel ligger i att gestalta en avatar som du tycker är rolig, intressant, tankeväckande eller cool men också i att samverka med de övriga spelarna och deras avatarer i världen.

Det är ofta bra att beskriva sin avatars personlighet innan man börjar, så att du vet hur avataren kan tänkas bete sig eller reagera på olika situationer, för detta är vad du behöver göra i stunden när ni spelar. Vissa spelare vill skriva väldigt långa bakgrunder till sina avatarer medan andra är bekväma med att bara ha en känsla för deras personlighet i sitt huvud. Efter ett par spelmöten brukar avatarens personlighet komma naturligt till dig som spelare.

En avatar behöver också värden på dess attribut, förmågor, utrustning, fördelar och nackdelar. Dessa värden skrivs ned på ett speciellt papper som vi kallar för avatarens ”profil” (”rollformulär” i andra spel). All information om avatarens regeltekniska förmågor ska skrivas ned i något av de förtryckta fälten som finns på profilen.

### Admin

Någon av deltagarna behöver ta på sig rollen som ”Admin” (”spelledare” i andra spel). Admin är den som leder spelet, tolkar reglerna och sätter ramverket för den berättelsen som ni kommer spela ut. Admin är den mest centrala deltagaren i spelet och kan jämföras med en regissör för en TV-serie. Med skillnaden att ni inte har ett manus när ni spelar rollspel, så dina spelare kommer kanske agera på helt oväntade sätt. C’est la vie :)

Admin bestämmer vad som berättas just nu, i vilken ordning händelser sker, vems tur det är att agera (om tvivel råder) och ser till att spelet flyter smidigt. När avatarerna ger sig ut i världen är det Admins uppgift att måla upp världen på ett levande och intressant sätt, presentera spännande situationer, märkliga mysterier och allt annat som försiggår i monde.

Det är också Admins jobb att presentera spelutmaningar som är anpassade avatarernas förmågor. Admin bestämmer svårigheterna på alla slag som slås och hur bra värden avatarernas motståndare har i konflikt. Detta kan kräva en del fingertoppskänsla och kan vara svårt till och med för en erfaren Admin att få rätt alla gånger. Förberedelser hjälper här, men lika viktigt är att anpassa utmaningen i stunden om det är för lätt eller för svårt.

Det är också Admins jobb att ignorera reglerna om situationen kräver det. Det viktigaste är att ni har roligt med en intressant story och spännande spelupplevelse, inte att reglerna alltid följs till punkt och pricka. Det är viktigt att påpeka att Admin inte är spelarnas motståndare, utan en samarbetspartner så att ni tillsammans kan berätta en kul story och ha en trevlig kväll som ingen av skulle kunna haft på egen hand.

Att kunna improvisera och vara kreativ är bra egenskaper som Admin. Dina planer överlever sällan kontakt med dina spelare, hur väl du än har planerat. Det är nästan alltid bättre att ha flera lösa planer för berättelsen istället för en hyperdetaljerad plan. Du brukar oftast kunna fylla i resten under pågående spelmöte. Dessutom riskerar du att spelarna känner sig tvingade eller låsta om de ser att du bara har en plan som du vill genomföra oavsett deras val. Det är kritiskt att spelarna känner att de har friheten att påverka berättelsen. Annars skulle de lika gärna kunna läsa en bok eller titta på en film istället.

Som spelare är det viktigt att förstå att Admin lägger mycket tid och energi på att förbereda för och leda spelträffarna ni har. Klappa snällt på hen. Men tveka inte heller att framför synpunkter ifall någonting inte känns bra under spelets gång.

### Spelmötet

När ni spelar rollspel behöver ni träffas, helst ansikte mot ansikte. Kanske i någons sköna TV-soffa. Man kan spela rollspel över nätet också, till exempel över skype eller genom någon annan videokonferens-tjänst. Men om ni kan träffas irl är det många som tycker det är bättre. Vi skulle framförallt rekommendera det om ni har nya spelare i gruppen som håller på lära sig att spela rollspel.

Ni behöver en uppsättning tiosidiga tärningar (5–6 stycken räcker, men 10+ är rekommenderat), utskrivna profiler till era avatarer och en sittplats där ni kan vara ostörda. För att spara tid bör Admin ha skapat avatarer med spelarna separat innan ni alla träffas för första gången. Ett typiskt spelmöte tar mellan 4–8 timmar. Men de kan vara kortare eller längre. Vissa grupper spelar mikromöten på några få timmar medan andra grupper gillar att spela hela dagar.

I början av spelmötet bör Admin kroka in spelarnas avatarer i storyn eller påminna spelarna om vart de lämnade storyn i slutet av förra mötet. Starten av ett spelmöte kan ibland ha ett visst motstånd, särskilt för oerfarna spelare, så det är bra att någon kickar igång spelet så att spelarna inte fastnar i en timme kallprat.

### Lär er av andra

Rollspel är en väldigt praktisk hobby, och svår att förmedla i text. Att lära sig spela rollspel från en text är som att läsa en manual om simning och sedan kasta sig i havet. Det bästa sättet att lära sig spela rollspel är just att spela rollspel, helst med någon som redan kan. Men det näst bästa är med andra nybörjare förstås!

På nätet finns let’s plays av rollspel där man kan se hur det rent praktiskt går till. Vi länkar två let’s plays här, men det finns givetvis många fler. Det är inte nödvändigt att titta på hela (de är rätt långa) men att bara titta på en del av dem demonstrerar väl hur rollspel går till i praktiken!

[Syndikatet](https://syndikatet.blog/actual-play-neotech-edge/) spelade scenariot Rentacops och har även en intervju med producenten Martin Fröjd.

[Red Moon Roleplaying](https://www.youtube.com/watch?v=TCp0LG4m6jc "Red Moon Roleplaying") spelar en tidigare version av Neotech! Endast ljud.

[Critical Role](https://youtu.be/byva0hOj8CU?list=PL7atuZxmT955Cw-fFS-_3IQvaCpQgDzWA&t=992 "Critical Role") spelar Dungeons & Dragons med kända röstskådespelare. Ljud och video.
