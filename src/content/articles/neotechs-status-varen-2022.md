---
_id: 62110c47b12ab1d4f1d7c3e4
slug: neotechs-status-varen-2022
type: blogpost
world: neotech
creator: Martin K
created_date: '2022-02-19T15:17:58Z'
title: Neotechs status våren 2022
status: published
language: sv
license: ccby4
editors:
  - Martin K
---
**Hälsningar från framtiden!**

Vi är nu en bit in i 2022, och Splittringen närmar sig med stormsteg. Arbetet med Neotech Edge fortskrider, och vi har under året utökat teamet med en hel del nytt blod för att kunna få ut allt material till er så snabbt som möjligt. Den stora begränsande faktorn är dock fortfarande mängden arbetstimmar som finns att tillgå, så vi välkomnar alla som har lust att bidra till att färdigställa alla de idéer som vi har i pipelinen: Så om du känner att du vill bidra med till exempel layout, kodning, korrekturläsning, eller som skribent är det bara att höra av dig!

Vi har redan nu det stora nöjet att kunna släppa lite nytt material från det gångna året:

• [En interaktiv karta över ett urval av PRDs myriad av zoner med tonvis av inspiration för alla admins.](https://helmgast.se/neotech/prd-karta)

• Det prisvinnande äventyret Poolen av Ola Jentschz, från rollspel.nu's enbladsscenariotävling.

• Två äventyr av Franz Ung som också figurerat i tävlingar på rollspel.nu, och utspelar sig i den kommande Somalia-settingen:

Blod, Sand och Skuld, ett enbladsscenario om kampsportstävlingar i Somalias offgrid

The King Heard Voices, om jakten på en livestreamande mördare i Megadishu

Alla tre äventyren hittar ni [här.](https://helmgast.se/neotech/tre-neotech-aventyr-fran-forumet)

Utöver detta vet vi att många är nyfikna på vad mer som är på gång med Neotech Edge, så här följer en sammanfattning av statusen på en del av det som jobbas på just nu, och vad vi hoppas kunna leverera till er inom en någorlunda överskådlig framtid (åtminstone innan WW3):

**DEL 1: Översättning till engelska och medföljande Kickstarter**

Arbetet med att få ut Neotech Edge på engelska är fortfarande den stora huvudprioriteringen, och arbetet går sakta men säkert framåt. Översättningen av de böcker som har släppts på svenska är mer eller mindre färdig, och det jobbas för fullt på ett nytt och förbättrat introduktionskapitel och ett helt nytt kapitel om att spelleda Neotech Edge. Nästa steg är att släppa en betatestversion med snabbstartregler och kortare scenarion för spel på engelska och vi kommer kalla på nya betatestare inom kort! Så, håll ögonen öppna och tipsa era engelskspråkiga rollspelsvänner!

**DEL 2: Geo-moduler**

Just nu har vi två geografimoduler (med allt vad det innebär av lore, händelsetabeller och scenariouppslag) i produktion, båda fokuserade kring länder på den framväxande afrikanska kontinenten, i skuggan av Madagaskars skräckvälde:

Dels modulen om Somalia, där klanerna styr i form av megakorpar. Ingående beskrivningar av såväl megaplex som offgrid plus den vältrafikerade havskusten. Här finns också info om de övriga länderna i östra Afrika samt en mindre äventyrskampanj som utspelar sig i Somalia med omnejd.

Samtidigt arbetar en författare på en modul som är fokuserad på Afrikas andra kust och en nation som formades helt annorlunda av Splittringen, nämligen Namibia.

**DEL 3: Scenarios**

Många har efterfrågat fler scenarios, och även här finns det en hel del på gång. För att nämna ett fåtal, med särskilt fokus på äventyr som är snabba och enkla att plocka upp och spela, även för nya spelare och admins:

• Rentacops - Det klassiska konventäventyret i utvecklad form, där avaterna får nöjet att upprättahålla lag och ordning for fun and profit! (Häftig karta över ett drakskepp utlovas!)

• Isola - En rafflande mörk technothriller med fokus på anon och hacking

• Några andra överraskningar, inklusive ombearbetningar av klassiska äventyr från Neotech 2

**DEL 4: Lore, tabeller, och annat coolt dongxi**

En massa annat material är också i produktion, en del utlovat sen tidigare, en del glada överraskningar. Bland annat:

• Oogie Boogaloo, en slumpgenerator för gatugäng komplett med deras kriminella aktiviter och avantgarde stilar

• Ursprungslandstabellen, som inte bara utlovar större detalj i karaktärsskapandet, men även stora mängder lore om Monde anno 2070

• How Monde Got Fucked, en översikt av hur Splittringen förändrade världen i grunden

• The Guru Guide to the Century, en tidslinje av viktiga händelser 2030-2070

Vi vågar även lova att ytterligare sneak peeks av allt som är på gång kommer dyka upp på våra sociala medier inom kort!

Om ni inte redan följer oss på sociala medier, kom och följ oss på [Facebook](https://www.facebook.com/neotechrpg) eller säg hej på vår [Discord](https://discord.gg/K8tPguP8nw).
