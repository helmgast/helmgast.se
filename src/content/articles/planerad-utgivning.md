---
_id: 5ad34ff88ff77a004a086816
slug: planerad-utgivning
type: blogpost
world: neotech
creator: Martin Fröjd
created_date: '2018-04-15T13:13:11Z'
title: Planerad utgivning
status: published
images:
  - https://helmgast.se/asset/image/pile-of-dummys-small.jpg
license: ccby4
editors:
  - Martin Fröjd
language: sv
---
*Ambitionen med Neotech är ju att rymma många sorters berättelser och genrer, i en värld som försöker spegla vår komplexa nutid och dess möjliga framtid. Som vi skrivit i Kickstartern så är Neotech början på vad vi hoppas bli en lång och stadig utgivning. Det ska också bli en modulär utgivning - vi föredrar fler, mindre moduler, en del tryckta, en del digitala, än att jobba alltför länge med alltför stora pjäser.*

Innan vi skapade nuvarande koncept med tre mindre och tematiska grundböcker var originalmanus fokuserat på att heltäckande beskriva alla aspekter av världen. Det gör att vi har mycket text kvar som förvisso behöver redigeras men som är relativt redo att ges ut. Vi har också ärvt flertalet outgivna projekt från tidigare versioner av Neotech. Med andra ord - det finns väldigt mycket att ösa ur för framtida utgivning.

Ni som har backat oss på Kickstarter har också sett att det ingår ett “cert” - tillgång till digitala utgåvor. Vi har planer att utnyttja detta friskt, mycket mer än bara PDF:er. Vi tror att Neotech är det perfekta spelet för en interaktiv, digital värld. Möjligheterna är stora, och det är mycket som inte passar i tryckta moduler. Regelbundna artiklar om specifika platser och personer, kampanjgeneratorer, interaktiva kartor, digitala rollformulär, små animeringar och filmer, och så vidare. Samtidigt betyder detta att inte allt material kommer finnas i tryckt form!

Nedan beskriver vi några av de planer vi har för moduler. Notera att allt detta bör tas med en rejäl skopa salt - vi ska ge ut grundpaketet till Neotech Edge först, och mycket kan ändras i planerna, hela koncept kan slås ihop eller skrotas. Modulnamnen är också att betrakta som arbetsnamn. Vi listar modulerna i den ordningen vi gissar att de skulle kunna komma ut, men det beror också mycket på tillgänglig tid för respektive redaktör. Det finns också många som frågat om en engelsk version av Neotech Edge, vilket kan påverka vår plan om det blir av.

## Eqip

De 40 sidor som nu inkluderas i mitten av System är ett utdrag från den modul vi planerat längst - Eqip. Konceptet med Eqip är en blandning från gamla tidens postorderkataloger, dagens Amazon och framtidens prylar. Arvet kommer från den gamla hederliga Hardware-modulen till Neotech 1 och dess outgivna kusin till Neotech 2. Eqip ges ut av ett företag baserat i omloppsbana (för att slippa lagstiftning) och som kan leverera allt mellan himmel (omloppsbana?) och jord. Med andra ord, den är sprängfylld med vapen, utrustning, cybernetik, tjänster, droger. Även regler för hur man moddar och bygger egen eqip. Allt är presenterat nästan helt in-game med reklam från olika tillverkare. Du kan läsa mer om Eqip i vår [separata artikel](https://helmgast.se/neotech/eqip-katalogen).

## Merica

Nordamerika i Neotech är vad du får om du extrapolerar den redan lätt galna utvecklingen och polariseringen som USA har idag, och lägger i ett par rejäla klickar av svart humor, några skopor Mad Max och en gnutta klassisk cyberpunk. USA som federal stat har brutits sönder efter Splittringen, och ett antal stora och små stater kämpar har istället ofta vänt sig inåt och renodlat sina koncept. Folk har helt enkelt fått flytta till den stat som bäst representerar deras livssyn. Här hittar man det nedgångna BAMA-metroplexet på östkusten, det starkt latino-influerade och frihetsvurmande California Free State, ett totalt bakåtsträvande Texas och en stor mängd alltmer övergiven ödemark däremellan. Kontinenten har drabbats svårt av torka, orkaner och höjda vattennivåer. Merica hjälper dig skapa karaktärer från kontinenten, med egna erfarenhetstabeller, fraktioner och tillhörigheter.

## Nomo

anon kommer ut i grundpaketet, och dess motpol Nomo förtjänar förstås en hel modul. Nomo är den globala gräsrotsrörelse som insett att världen är på väg att implodera och att Systemet måste bekämpas - med våld om så krävs. Under deras banderoll samlas många med vitt skilda bakgrund och ideologi men som insett samma sak; att jorden - Gaia - är pressat till bristningsgränsen, men också för att det som är värt att skydda - mänskligheten - börjar bli oigenkännlig. Vi planerar även inkludera många av de enklaver och miljöförstörda områden som finns runt om i världen och som hjälpt att att skapa nomo-rörelsen.

## Korp

En modul för de som vill spela i, med eller mot megakorporationerna. Här får man en inblick i hur det är att vara korp, med en kampanj-generator som handlar om dramat och kamperna för att klättra i företagshierarkierna. Här får vi också veta mycket mer om vilka megakorparna är, hur de formats och verkligen fungerar, och lite om AI:na som styr dem.

## Taktikal

Modulen för de verkliga MÖP:arna, med anor ända tillbaka till Neotech 1. Här får man hjälp att göra taktikals inom militära och paramilitära karriärer, med särskilda erfarenhetstabeller. Vi beskriver det moderna, automatiserade krigets anatomi och konsekvenser, och väver in en kampanj runt detta. Slutligen hoppas vi någon sponsor likt General Arms eller Norinco kan få med lite av den tyngsta militechen i modulen.

## Subgee

En mycket efterlängtad modul till Neotech 2 var ”Röd sand”. Vi tänkte i denna modulen kombinera med en översikt av omloppsbana och månen, och ge en känsla av det hårda livet i subgee, dit många söker sig efter att ha gått på den pastellfärgade reklamen på jorden.

## Mer kommer

Utöver dessa moduler har vi många fler idéer och manustexter kring exempelvis Iran, Indien, gäng och så vidare, som vi hoppas få ut på ett eller annat sätt. Vi saknar inte idéer, men allt tar tid att färdigställa. Är du en erfaren skribent med intresse att ge ut något i Neotech-världen, ta gärna kontakten efter Kickstarter-dammet lagt sig! Och har du önskemål om moduler - släng ut en kommentar på [Facebook](https://fb.com/neotechrpg) eller Kickstarter!
