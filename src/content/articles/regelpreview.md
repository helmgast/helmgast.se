---
_id: 5acce41a8ff77a0008da4466
slug: regelpreview
type: blogpost
world: neotech
creator: Martin Fröjd
created_date: '2018-04-10T16:14:45Z'
title: Regelpreview
status: published
images:
  - https://helmgast.se/asset/image/nimrod-page-003.jpg
license: ccby4
editors:
  - Martin Fröjd
language: sv
---
# Intro

Neotech Edge är en reboot av det klassiska svenska cyberpunkspelet Neotech 2, men regelmässigt så är spelet helt nydesignat. Edges regelmotor bygger på en bas från Noir, ett rollspel producerat 2006 av Regnskugga Förlag (Marco Behrmann, Petter Nallo, Rikard Jespersen m.fl). Utöver Noir så finns det även influenser från Eon IV, Star Wars, Apocalypse World och givetvis helt nya system.

Men även om det mesta är nytt så finns det aspekter associerade med tidigare utgåvor av Neotech vi ville bevara. Till exempel önskade vi att skadesystemet fortfarande ska kännas trovärdigt och blodigt. På samma vis valde vi att rekonstruera den sköna känslan av att rulla fram karaktärer i Neotech 2s karaktärsgenereringssystem. Reglerna är i båda fallen helt nya, men den designmässiga estetiken och känslan är densamma.

Alla regler som beskrivs nedan är under aktivt speltest och kan komma att ändras!

# Systemets grund

Neotechs grundsystem är taget från Noir och det är designat för att vara snabbt, lagom detaljerat, och ge spelarna möjlighet att skapa action och drama med egna beskrivningar och att ibland gambla med sina slag.

Du slår 2T10, lägger till ditt värde i kompetensen och blir summan 20 eller mer så lyckas du, kommer du under så misslyckas du. Om du slår ett motståndsslag mot en annan karaktär så ska du istället slå högre än motståndarens slag.

0 på tärningen räknas som 10 och exploderar, det vill säga du slår en till tärning och lägger till på resultatet. Exploderande tärningar kan i sin tur explodera, så taket är oändligt högt. Om de två första tärningarna i slaget *visar samma siffra* (t.ex. två 1:or eller två 7:or) så är slaget “exceptionellt”. Exceptionella slag som lyckas är “I zonen” (perfekt) och exceptionella slag som misslyckas är ett “Fuckup” (fummel).

Systemet mäter inte effekt; ett lyckat slag är lyckat oavsett hur högt. Istället försöker du manipulera dina slag att få exploderande tior eller dubbla siffror för att hamna “I zonen”, detta åstadkoms genom att använda Flowtärningar. Flow är en metaresurs i Neotech (i Noir kallas den Öde) som du kan spendera för att förbättra dina tärningsslag. När du slår ett tärningsslag så lägger du till 1T10 till slaget för varje flowtärning du använder och sen väljer du ut vilka två tärningar som du vill använda för slaget, och övriga T10:or ignoreras.

Exempel: Turtle försöker hota en utzonkad taxichaufför och SL ber honom slå ett slag för detta. Turtles spelare Martin spenderar två poäng flow och får två flowtärningar till slaget. Martin slår totalt 4T10 och dom utfaller 1, 7, 7, 9. Martin måste nu välja vilka två av dessa tärningar han vill använda för slaget. Väljer han 7,9 så blir slaget lite högre men väljer han 7,7 så blir det exceptionellt i stället. Martin tror att hans chanser att lyckas är goda i vilket fall så han väljer 7,7 och sveper dom andra tärningarna åt sidan. Han slår högre än taxichauffören och är därför “I zonen” vilket får den stackars taxichauffören att krevera som en krat på markplan inför Turtles påtryckningar.

# Hur reglerna understryker världen

En viktig del i vilket rollspel som helst är att designa sina regler för att understryka spelets setting, teman och estetik. Neotech Edge är inte annorlunda i detta avseende. Det finns många sätt vi understryker världen i Edges regler, stora som små.

En till synes liten (men i praktiken stor) mekanik vi använder är autotärningar. Autotärningar får du när du har intelligent eqip som hjälper dig eller till och med gör hela uppgifter åt dig. Det kan vara en smart pistol som hjälper dig skjuta, en bra sploit som hjälper dig att hacka eller ett Lager i dina virr som analyserar hotfulla mikrouttryck i folks ansikten åt dig. Om du kopplar biosoft in i din ryggrad kan du till och med gå på auto när du genomför fysiska handlingar som kung fu eller parkour. Som en referens på hur det kan se ut så kan ni titta på [trailern till Upgrade](https://www.youtube.com/watch?v=IyB3Ovj1qh4)!

[![](https://helmgast.se/asset/link/maxresdefault.jpg)](https://www.youtube.com/watch?v=IyB3Ovj1qh4)

Autotärningar gör exakt samma sak som flowtärningar – att du får slå fler tärningar och väljer vilka två du slutligen använder för slaget – men med två stora skillnader. För det första så kan du inte kombinera auto med flow. Antingen förlitar du dig på datorn och gör som den säger eller så litar du på dig själv. För det andra exploderar inte 0:or när du går på auto. Slag som går på auto kan alltså bara som mest ge 20 som utfall på tärningsslaget, medan slag som inte går på auto kan få ett hur högt utfall som helst.

Fördelen är att autotärningarna är gratis. Du behöver inte spendera någon resurs för att aktivera dom vilket du behöver med flowtärningar. Så länge du har ball eqip som ger dig autotärningar så är dom alltid där, om du väljer att använda dom. Nackdelarna är att eqip med autotärningar lättare kan upptäckas och hackas för att vändas emot dig.

Attribut och kompetenser är ett annat sätt vi understryker världen på. Ibland är det inte alltid valet av kompetenserna utan hur de är presenterade som understryker världen…

**Gatan** gör att du kan alla bomba genväger genom plexet, vet i vilka zoner triaden skjuter dig på on sight och vart megakorparna lägger minor.

**Offgrid** är antika kunskaper som att slå upp tält, leva utanför plexet, inte dricka radioaktivt vatten och att kunna simma.

**PR** låter dig hantera badwill, föra kampanjer på social media, ljuga utan att skämmas, skapa hype och framföra dåliga nyheter.

**Media** låter dig hålla koll på mediabruset, redigera snygga filmer och ger dig förmågan att få 50.000 likes på en selfie med Ken Sirs robothund.

* gallery-center
* ![](https://helmgast.se/asset/image/nimrod-page-003.jpg)

Karaktärsgenereringen är en annan stor del av reglerna som andas djupa smogfyllda andetag från monde. Precis som Neotech 2 så är karaktärersgenereringen ett typ av lifepath-system där du stegar dig igenom din karaktärs liv från barnsben till spelets start, men med en twist. I Edge går du baklänges.

I Edge så skapar du din karaktär i kapitlet Nimrod Personnel Finder, där du gör en ansökan i megaföretaget Nimrods lager för jobbsökande (Nimrod är mondes största bemanningsföretag). När du gör din karaktär så bestämmer du först hur den är när spelet startar och sedan stegar du dig baklänges genom din livshistoria. Vi kallar detta moment för att “bygga ditt CV” och ett förtryckt CV finns på rollformuläret som du kommer fylla i under karaktärsgenereringen.

Du har full kontroll på hur din karaktär är i spelets nutid, när kampanjen ska börja. Men att bygga ditt CV, vad som gjorde dig till det du är, är en serie av slumpslag på händelsetabeller och olika karriärsval. När du är klar med detta så kommer din karaktär att vara förankrad i spelvärlden. Det passar både dig som har en stark vision av din karaktär från början och dig som hellre vill upptäcka din egen karaktär. Vi siktar på 300-400 unika händelser i händelsetabellerna och du kommer kunna plugga in nya tabellutfall för subkulturer och platser när vi släpper nya böcker. Anon och PRD kommer ha sina egna plugin-tabeller vid spelets release.

Här är några exempel på händelser du kan rulla fram. Hakparenteser betyder att du måste välja en från listan.

**Virrberoende**: Efter år av att ha spenderat all din frittid i virrvärlden [Bedouin Brothers / Tokyo SexExchange / Hello Kitty World IV / 99chans virr-chat] så framstår IRL som ett kallt, grått och dystert skithål som du fattar inte varför någon skulle vilja spendera en enda sekund i. Starta med +2 #virr samt lägg till en tripp med #virr till ett av din sug.

**Arbetsplatsskada**: Du klämdes mellan en vägg och en helt säker arbetsrobot. Eftersom roboten inte kan göra sådana misstag fick du bekosta vårdkostnaden själv. Du var tvungen att ersätta din arm och hade bara råd med second-hand, Starta med en skuld på 1T10x1k€ och en cyberarm.

**Genetiskt patentintrång**: Det visar sig att du bär inom dig en patenterad genkedja från [Genetica / Progenex / UMB / Gongcun Biolabs]. Hur den hamnade där vet du inte. Kanske är den där för att [dina föräldrar myglade med pappersarbetet / rando mutation / medicinskt experiment]. Du är nu skyldig patentägaren 2T10x10k€ i vite men dom bonga nyheterna är att dina gener är bra nog för att megakorparna vill patentera dom. Slå en gång på tabellen för bra gener på sidan xxx.

**Kom ut ur fängelset!**: Du har precis kommit ut från [MosCorps neo-gulag / kontraktsslaveri / Skandinaviskt omskolningsläger / DiTVs inspelningsarena] och du kunde inte vara lyckligare... om lycka är ett trasigt psyke, smog i lungorna och en rabattkupong till din närmsta McDonalds det vill säga. Du startar med +2 #hardcore. Den här karriären tar nu slut och du måste gå vidare med karriären Fånge.

# Trovärdighet kontra snabbhet

Nästan all speldesign är en slags kohandel mellan ömsesidigt uteslutande designprinciper. Den konflikten vi har brottats med mest under spelets design är trovärdighet kontra snabbhet. Det är inte så svårt att göra ett trovärdigt spel. Så länge du kan skriva reglerna hur komplicerade som helst för att simulera vad det än nu är du vill att systemet ska simulera så kan du få till det. Men att göra det trovärdigt och snabbt, det är svårt.

Denna konflikt är som tydligast i designen av Edges skadesystem. Vi har ställt höga krav på att skadorna i Edge ska kännas realistiska. Vi har studerat akutvårdsböcker, tittat på många äckliga kirurgiklipp (så ni inte behöver) och konsulterat doktorer, läkare, sjuksköterskor och allt där emellan för att få till en så trovärdig nivå som möjligt.

Men skador på människokroppen är otroligt komplexa så utmaningen blir hur man bygger någonting spelbart där det inte tar ett år och en dag för att resolva en strid. Vår lösning var dels att bygga en skadetabell som har alla skadeutfall färdiga i sig och sedan trycka den skadetabellen på rollformuläret.

När man utdelar en skada i Neotech Edge så slår man ett traumaslag och läser av resultatet på skadetabellen.

* gallery-center
* ![](https://helmgast.se/asset/image/rollformular-v085-s3.jpg)

Om du till exempel går amok på någon med en teleskopbatong så slår du ett traumaslag på 3T10+2. Om slaget utfaller 26 så får du skadan Armfraktur. Då kryssar du armfraktur på ditt rollformulär och noterar eventuella sidoeffekter (som att din arm nu är obrukbar). Efter att du konstaterat din skada, så slår du ett chockslag för att se om du fortfarande står upp. Precis som i verkligheten kan många stå helt opåverkade tack vare adrenalin, medan andra faller på första träffen.

Det är i grunden allt som behöver göras för att generera en skada. Snabbt, enkelt men både trovärdiga och kännbara resultat. Traumaslaget ger både vart man träffar och hur illa träffen tog, och är viktad så att lindrigare och ytliga skador hamnar på låga resultat och svåra och djupa skador hamnar på höga resultat.

Om du siktar på en kroppsdel så slår du traumaslag som vanligt. Om utfallet inte finns på den valda kroppsdelen så “avrundar du uppåt” och träffar nästkommande skada som tillhör kroppsdelen.

Många skador har en bred träffbild, exempelvis automateld och splitter. Detta löses med “extraskada”, som man tar fram efter första traumaslaget gjorts. För varje extraskada man har rullar man en extra T10 och drar av från resultatet och kryssar i. På så sätt får man fler skador, som blir lindrigare och lindrigare, utan att behöva slå helt separata skadeslag.

Med rätt typ av ammo, vapen och anfall så kan dina attacker få väldigt många extraskador, men det vanligaste är 0 eller 1 extraskador.

# Mer än bara strid

Även om Neotech Edge, precis som sina föregångare, har ett stort stöd för action och strid så ska man i Edge kunna spela många olika typer av historier med många olika typer av karaktärer. Ni behöver inte alla spela råbarkade solos som flingar bly på alla i er närhet. Ni kan spela en åldrad och inflytelserik artist, en hunsad löneslav som försöker hålla huvudet nere, en sadistisk byråkrat på HR-avdelningen eller en utzonkad taxichaufför som mer än något önskade att hans bil skulle gå sönder så han faktiskt får köra den själv. För att ge stöd för ej stridsfokuserade karaktärer så har vi tre stora system som ni kan agera mot.

Det första är Battles, vilket är vårt generella konflikthanteringssystem. Med det kan ni lösa alla konflikter som inte är regelrätt strid, till exempel biljakter, att vinna någons gunst, tävla om snyggaste bilmodden eller smutskasta dina foos tills inte ens deras familj vill veta av dom längre.

Det andra systemet är Nätverk, vilket är hur Neotech Edge hanterar social influens. Ett enskilt nätverk är en grupp av människor samlade kring ett gemensamt ideal, mål eller arbetsgivare. Till exempel Europas säkerhetspolis, subkulturen Sputniks, the Black Fuk Gang eller ett megaföretag som Genetica. I ditt nätverk har du en eller flera kontakter som du känner personligen samt ett värde som noterar hur inflytelserik du är inom nätverket. Även om alla avatarer har nätverk så är taket väldigt högt om du spelar en karaktär som väljer att specialisera sig på den här aspekten av spelet. Mäktiga kontakter i kraftfulla nätverk kan bevilja väldigt, väldigt stora tjänster.

Det sista är edges. Edges är en av Neotechs centrala mekaniker och edges motsvarar expertiser i Noir eller “traits” i andra system. Varje kompetens i spelet har en rad med edges knutna till sig. Stridskompetenser som Guns och Budo har edges relaterade till skytte och närstrid i sig. Boss och PR har edges knutna till ledarskap, hot, lögner och manipulation knutna till sig. Edges inom medicin gör dig en bättre kirurg, edges inom mek låter dig bygga orimliga kreationer och edge inom Yao låter dig alltid ha ett gammalt ex som du kan kalla på för hjälp, om du tycker det är värt det… Detta låter karaktärer som inte är primärt fokuserade på strid bygga upp sig själv på ett meningsfullt sätt i domäner annat än i strid. Efter ett års spelande så din spelkamrat som spelar en kallhamrad ronin blivit bättre på att nozza folk i halsen och glida obemärkt genom skuggorna men du som spelar en lagerprinsessa har skaffat ett enormt följe på social media, har törstiga fans i varenda del av monde som alla är villig att hjälpa dig eller kanske har kontakter med stora nyhetsnätverk där du kan samla och sprida information på ett sätt som din knivglada och tysta kamrat inte kan. Ni kan både komplementera varandra och kan, på ett meningsfullt sätt, vara effektiva inom era egna domäner av spelet.

# Outro

Detta var en kort titt på Neotech Edges grunder och det är inte sista gången vi kommer prata om spelets regler. Hela regelbasen genomgår aktiva speltester löpande. Om du gillade vad du läste, eller har idéer på hur vi kan göra bättre regler, så söker vi ett par speltestgrupper som kan börja spela en löpande Neotech-testkampanj från maj och framåt. Du behöver ha en spelgrupp som är redo att attspela och rapportera minst en gång i månaden, som inte har något emot lite ofärdiga regler och som är redo att ge detaljerad feedback tillbaka, kanske egna regelförslag. Hojta till om ni är intresserade och vill veta mer!

Av: Jacob Ericsson
