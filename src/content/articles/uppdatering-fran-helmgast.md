---
_id: 550197e024b982669f4ed880
created_date: '2015-03-12T13:40:56Z'
creator: Niklas Fröjd
slug: uppdatering-fran-helmgast
status: published
title: Uppdatering från Helmgast
type: blogpost
editors:
  - Niklas Fröjd
language: sv
---
![](https://fablr.co/asset/image/uppdatering-helmgast.jpg)

Här kommer en liten uppdatering av vad som är på gång hos Helmgastarna.

Närmast kommande modul till Eon är Ödesväven. Detta äventyr som kan spelas fristående, men som är del 4 i Sylfens vrede, har varit klart en längre tid men nu genomgår det de sista uppdateringarna till Eon IV-systemet och layoutas om till den nya stilen. Det har skrivits till en ny introduktion så att äventyret ska bli lättare att komma in i med en ny spelgrupp. Likaså kommer det ingå ett 16-sidigt kapitel (som det ser ut just nu) längst bak i boken som behandlar spöken och gastar. Ödesväven är skrivet av eonveteranen Dan Johansson och illustrationerna är av Björn Öberg.

Arbetet på Damarien fortskrider och rollpersonskapitlet uppdateras för att passa Eon IV-manéret och likaså vill vi att introduktionskapitlet av Damarien ska likna det kapitel som introducerade Jargiska kejsardömet i grundboken. Då detta blir den första nya landsmodulen så lägger den grunden hur framtida landsmoduler kommer se ut. Dessa är tänkta att bli bredare än tidigare. Damarien kommer bland annat innehålla ett kapitel om religionen i området med mysterier för både Hedendomen och Vindtron. Likaså kommer det finnas med ett bestiarium och mycket annat smått och gott. Damarien skrivs av Erik Melin och illustrationerna är gjorda av Per Sjögren.

Spelpaketsboken till alla de som crowdfundade börjar närma sig färdigställning. Det är några få dokument som ska färdigställas innan den ska skickas till tryck. Och för er som crowdfundat hoppas jag ni har fått en chans att kika på de senaste dokumenten såsom alvriket Kinané'an oro (samt attribut och egenskaper för Sanarialverna), Zhirim Mian - intrigernas stad, samt det thalaskiska fästet Lashorakh. Missa heller inte att Nermadaartikeln blivit uppdaterad med en bakgrundstabell.

Arbetet med magiboken fortskrider och det har gjorts ett flertal revideringar för att göra ett lätthanterligt men detaljerad system där man som magiker har många val hur man ska använda de olika effekterna. Vårt mål är helt enkelt att magi både ska ha en låg tröskel så att det är lätt att komma igång även om man är ovan med Eons magisystem, men samtidigt innehålla en avancerad verktygslåda som erbjuder mer än vad som fanns i tidigare system. Boken kommer även att ge extra fokus på de oberoende magikerna och de små sällskapen i och runt Jargiska kejsardömet.

Förutom dessa böcker som ligger närmast i tiden har arbetet börjat med Strid, Våld & Död (arbetsnamn) som innehåller detaljerade stridsregler samt ett galleri av olika motståndare. Rumlarens handbok som tar upp dryckesliv, värdshus, bordeller och andra typer av dekadenta utsvävningar har lyfts upp i prioriteringarna då en frilansare fattat intresse för den och så arbetas det smått på Jargien och mycket annat.

Helmgast kommer också ge ut rollspelet Järn som skrivits av eonveteranen Krister Sundelin (författare till bland annat Alver, Dvärgar och Consaber). Det är ett fantasyrollspel som utspelar sig i en heroisk hård klanfokuserad miljö där andarna lever inpå knuten och gudarna vandrar i världen. Spelet ställer klanernas okuvlighet mot civilisationens dekadens och imperialism. Det kommer finansieras via en crowdfunder i april men en exklusiv förstautgåva i begränsat antal kommer att finnas till försäljning på GothCon.

Helmgast har också ett flertal hemliga projekt som ligger i startgroparna men dessa får vi återkomma med i en framtida statusuppdatering.

Dessutom vill vi berätta att i kommande nummer av Fenix (som har temat djur) kommer det finnas med en artikel om Jargiska kejsarlejon. Likaså har ni fortfarande chansen att gå in och rösta på Eon som bästa rollspel för 2014.

rosta.eon4.se

Vi ses i fantasins världar

/Helmgastarna
