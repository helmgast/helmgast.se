---
_id: 57c07f94e7fa90000c1f815e
slug: vad-ar-hjaltarnas-tid
type: blogpost
world: hjaltarnas-tid
creator: Martin Fröjd
created_date: '2016-08-26T17:41:51Z'
title: Vad är Hjältarnas Tid?
status: published
editors:
  - Niklas Fröjd
  - Martin Fröjd
images:
  - https://helmgast.se/asset/image/krister-sundelin-36.jpg
language: sv
---
* gallery-card
* ![](https://fablr.co/asset/image/krister-sundelin-36.jpg)

# Intervju med Krister Sundelin

## Vad är Hjältarnas Tid?

Hjältarnas tid är ett enkelt fantasyrollspel särskilt framtaget för att passa såväl veteraner som nyfikna nybörjare som vill komma i gång snabbt. Vi har även försökt få spelet så välkomnande och inkluderande som möjligt.

## Varför ville ni göra spelet?

Både Eon IV och Järn är spel som riktas mot en mer erfaren publik. Eon IV går mer mot spelare som tycker om detaljer, medan Järn går mer mot spelarmedskapande. Båda har stora inslag av culture gaming. Det är ganska svåra koncept för nya spelare, så vi kände att vi saknade ett enkelt och kul spel utan krusiduller. Och vi kände också att tiden var mogen för ett modernt fantasyrollspel som beaktar att det är fler än bara “unga eller medelålders vita män” som vill spela rollspel.

## Vilken är målgruppen?

Vi riktar oss mot två huvudsakliga målgrupper. Dels nybörjare med ingen eller liten erfarenhet av rollspel och som är nyfikna på hobbyn, och spelet är anpassat för att vara tydligt och pedagogiskt upplagt. Dels nostalgiker som kikar tillbaka på rollspel från tiden då spelen var 64 sidor långa och kom i box.

## Vem är du och vilka fler har varit med och tagit fram spelet?

Jag heter Krister Sundelin och har spelat rollspel sedan 1982 och den Blå lådan av Drakar&Demoner. Jag har varit medförfattare till Eon och Neotech och ett flertal moduler till dessa, jag har gett ut Västmark och Skymningshem: Andra imperiet på eget förlag, och nu senast Järn hos Helmgast.

Det grafiska manéret beror på en liten armé av illustratörer: Ronja Melin satte stilen och gjorde omslag, Linda Nilsson en massa kapitelvinjetter, och John Barkestedt, jag och Mikael Cederbom gjorde fler illustrationer. Logotypen togs fram av Tord Berner.

Utöver det har jag haft stor assistans av Petter Nallo för regeldesignråd och Kathrin Hagmeier och Marco Behrmann för redaktion.

## Du nämner att spelet är särskilt anpassat, med bl.a. ett särskilt starthäfte och många exempel i böckerna, för de som inte spelat rollspel förut. Kan du berätta mer om varför ni ville rikta er till denna grupp?

Det finns väldigt få andra rollspel på svenska som faktiskt, på riktigt, riktar sig till nybörjare. De flesta förutsätter att man redan vet vad rollspel är eller har hjälp av någon som har spelat rollspel förut. Många innehåller en pliktskyldig text om vad rollspel är som egentligen inte hjälper nybörjare. Tröskeln in i hobbyn är helt enkelt väldigt hög, speciellt om du inte redan känner en van rollspelare som kan agera guide.

Det är däremot ganska gott om sådana startboxar på engelska. Fantasy Flight har ett antal alldeles utmärkta till sina Star Wars-rollspel, och Paizo har sin till Pathfinder, för att nämna några.

Men på svenska är det ont om dem. Spelet Äventyr ligger bra till men förutsätter en vuxen spelledare. Spelet om Morwhayle har delar som är nybörjarvänliga, men det stannar liksom med grundboxen. Vårt mål med Hjältarnas tid är en produktlinje bortom grundboxen.

## Så detta är inte ett spel för de som spelat mycket rollspel?

Jodå! Det är låg tröskel in, men också högt i tak. På den engelska marknaden finns en rörelse som kallas Old School Renaissance, där man försöker återfinna andan i rollspel som de var på 70-talet.

Hjältarnas tid är lite samma sak fast för den svenska marknaden, med de rollspel som kom på svenska under 80-talet. Och det innebär för oss ett Basic Roleplaying-derivat.

## Spelet är baserat på så kallad Basic Roleplaying, kan du förklara lite närmre vad det är?

De flesta rollspelsveteraner har troligen spelat med BRP-regler även om de inte känner till det vid namn, då BRP var basen för i princip samtliga av Äventyrsspels rollspel under sina tidiga år – med spel som Mutant och Drakar&Demoner.

Basic Roleplaying är ett regelsystem som togs fram av rollspelsförlaget Chaosium för deras egna spel. Mest känt av Chaosiums spel är Call of Cthulhu, men även King Arthur Pendragon, Elfquest, Stormbringer och många andra använde regelsystemet. Många andra spel har inspirerats av Basic Roleplaying, till exempel Unknown Armies eller Hârnmaster.

Grundbultarna i Basic Roleplaying är grundegenskaper på skalan 3-18, färdigheter på skalan 1-100, och träffpoäng för att mäta skada. Kärnan i Basic Roleplaying är färdighetsslaget: att man slår en procenttärning (eller tjugosidig tärning) under eller lika med färdighetens värde för att se om en handling lyckas eller inte.

## Vad är det för värld Hjältarnas Tid utspelar sig i?

Mycket av intrycken i dagens samhälle kommer från förpaketerade budskap. Med Hjältarnas tid hoppas vi frigöra spelarnas fantasi och skaparkraft. Därför är världen medvetet inte bestämd eller definierad, utan är upp till varje spelgrupp att skapa och fantisera kring.

Det gör det enklare att komma in i spelet. Har man inte fördelen av en allmängiltig kunskap om spelvärlden – till exempel som Fantasy Flights Star Wars-spel – så är en fördefinierad värld något som höjer tröskeln, eftersom det är något man måste läsa in innan man kan börja spela.

Istället kommer vi att skriva små bitar av världen i äventyr och äventyrsserier, men vi kommer inte sätta dem på en karta. Det är snarare upp till spelgruppen själva att sätta in äventyren och deras platser på sin egen karta som de bygger ut under spel. På så sätt känner spelarna ägandeskap över sin skapelse och vågar hitta på fritt.

Vi tycker inte att avsaknaden av värld är ett problem. Dels är det väldigt enkelt att använda material från andra världar till Hjältarnas tid, dels är det egentligen inte svårt att bygga ut sin värld allt eftersom man spelar äventyr i den, och dels var det så man gjorde förr.

## Hjältarnas Tid kommer i en box, vad får man med i den?

Du får med ett starthäfte, som steg för steg hjälper dig in i rollspelens fantastiska värld och visar hur rollspel går till, både filosofiskt så väl som mekaniskt. Du får med sex stycken förskapade hjältar, som används i äventyren i starthäftet. Det finns en grundbok där hela spelets regler förklaras, tillsammans med information om spelledarskap och en sektion om monster, äventyr och skatter. Det finns också en uppsättning tärningar (procenttärningar och sju sexsidiga tärningar), och tomma rollformulär för att skapa egna hjältar.

## Kommer det komma fler produkter kring Hjältarnas Tid?

Javisst! En äventyrsserie är på gång, och vi arbetar med att ta fram en produktplan med rollformulär, spelledarskärm, fler äventyr, spelarböcker, en spelledarbok och mycket annat.

## Vad tycker du är det bästa med Hjältarnas Tid?

Hjältarnas tid är ett spel där alla ska känna sig välkomna, så vi har diversifierat exempel och illustrationer. Jag är skitstolt över att vi har jobbat så medvetet med det, och jag hoppas att vi höjer standarden ett snäpp på den punkten.

Jag är väldigt nöjd med att det är så enkelt att improvisera i. En spelledarperson behöver egentligen bara tre värden för att vara regelmässigt komplett: färdigheten Grund som bestämmer hur bra personen är, samt Gard och Hälsa som mäter skada. Att det är lätt att improvisera underlättar enormt för spelledaren.

## Vad kostar spelet och var kan jag köpa det?

Hjältarnas tid har ett riktpris på 299 kronor. Du kan köpa det i Helmgasts [webshop ](http://webshop.helmgast.se/sv/hjaltarnas-tid/hjaltarnas-tid.html)eller i din närmaste rollspelsbutik.
