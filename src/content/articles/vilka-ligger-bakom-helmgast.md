---
_id: 533c046229fc315048fbe426
created_date: '2014-04-02T12:00:01Z'
creator: Krister Sundelin
slug: vilka-ligger-bakom-helmgast
status: published
title: Vilka ligger bakom Helmgast?
type: blogpost
editors:
  - Krister Sundelin
language: sv
---
- 
**Marco Behrmann** är en veteran gällande spelutveckling. Han var med och grundade Neogames AB på 90-talet och var med och skrev Neotech, Viking och Eon – totalt har det blivit över 20 böcker. Sedan över femton år tillbaka har Marco arbetat inom dataspelsbranschen hos bland annat MindArk, First Planet Company och Paradox Interactive, med de mest skilda projekt och roller – allt från konceptskribent och Game Director till verkställande direktör. Hans senaste publicerade rollspel var det kritikerhyllande Noir, som vann "Bästa rollspel 2006" av Fenix, vilket skrevs tillsammans med Petter Nallo.

- 
**Paul Dali** har spelat rollspel sedan 90-talet, med en fäbless för färgstarka och envisa karaktärer och en förmåga att producera stora mängder bakgrundsmaterial kring karaktärer och kampanjer. Han är till vardags affärsjurist och har gedigen erfarenhet av att driva bolag.

- 
**Martin Fröjd** har skrivit rollspel sedan millenieskiftet och har medverkat i flertalet produkter för Eon, Neotech och Noir. Har sedan 2006 varit projektledare för remaken av Neotech, ett spel som ständigt hinns ifatt av nutiden men som i sin tur ständigt växt i omfång och ambition. Han har även drivit och kodat flertalet rollspelssajter med början i 90-talets nogo.se. Han bor sedan flera år utomlands, för tillfället i Tokyo, och arbetar på dagarna med framtidsstrategier för ett stort telekombolag.

- 
**Niklas Fröjd** har haft en passion för hobbyn sedan barnsben och tycker fortfarande att det är lika kul och spännande att hitta på nya världar, rita kartor och upptäcka dem. Har alltid funnit rollspelens regelsystem mycket fascinerande och tar det som en utmaning att bryta ner dem och analysera dem för att kunna finna deras svagheter och styrkor vilket också gäller när egna regler skapas. Jobbar som mjukvaruingenjör med fokus på webbapplikationer.

- 
**Petter Nallo** arbetade i början av 2000-talet heltid på Neogames som rollspelsförfattare och har varit projektledare och huvudförfattare till Eon och en mängd rollspelsböcker. Han har sedan arbetat som manusförfattare och konceptutvecklare för diverse svenska dataspelsföretag (bland annat Paradox Development Studios och First Planet Company) samt Sveriges Television, Jungle Peak AB och Los Angeles-baserade Rough Draft Studios. Förutom detta leder han även skrivgruppen Styggelse och har djupgående studier i Historia och Litteraturvetenskap. 

- 
**Anton Wahnströms** första erfarenhet av rollspel var på fritids när en kompis ritade kartor över nedlagda fabriker som man sedan med fantasins hjälp fick utforska. Det värsta monstret man kunde träffa på var svarta änkan, då blev det döden direkt. Långt senare började han spela Eon och fastnade direkt för detaljrikedomen i såväl värld som regler. Han har varit delaktig i flera Eonprodukter och nu senast utvecklandet av Eon IV. Är ingenjör och har fått nytta av detta när det gäller beräknandet av tärningssannolikheter.

- **Krister Sundelin** har varit med sedan 1982 och Den Blå Lådan Drakar&Demoner. Även om han var med och skrev Neotech och Eon och flera moduler till dessa så var han lite egen, och gav ut Trollvinter, Västmark och Skymningshem: Andra Imperiet på eget förlag. När han inte skapat och spelat rollspel har han hunnit med att webbutveckla för byggindustrin, skriva content och designdokument för dataspel, vara konsultande copywriter, och odla mustasch. Han är en obotlig _wish fulfilment_-spelare som spelar rollspel för att uppleva äventyr större än livet, och ger utlopp för detta genom att skriva Hjältarnas tid och Järn.
