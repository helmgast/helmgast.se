---
_id: 5e2fb49d404fcdea154c7ab4
slug: kopparhavets-hjaltar
rule_system: Hjältarnas Tid
created_date: '2020-01-28T04:11:37Z'
status: published
publishing_year: '2020'
portrait_image: https://helmgast.se/asset/image/1f53691013b06590bc43a3342ecf2da3-sailorseasfate.jpg
landscape_image: https://helmgast.se/asset/image/fc5868e7a2d147ed9f25bb7bf599dc09-kopparhavet-banner.jpg
license: ccby4
editors:
  - Måns Broman
  - Leon
facebook_url: https://www.facebook.com/kopparhavetshjaltar/
description: Ett klassiskt äventyrsspel!
tagline: Välkommen till en ny värld!
title: Kopparhavets hjältar
product_url: https://webshop.helmgast.se/kopparhavets-hjaltar/
languages:
  - sv
---
*   ![KH Cover](https://helmgast.se/asset/image/thumbs/kh-cover.png#thumb)

_Zosima stirrade upp mot en väldig stäv som sakta trädde fram ur dimman. Det gick inte att ta fel på den bleka gestalt som trotsigt blickade tillbaka från akterkastellet. Hennes kamrater på Lotans bete greppade sina vapen. De hade korsat Kopparhavet från Ormsjöns inlopp till Drakdjupet, och från Valltams stoder till Raas narrams branter, men nu hade de äntligen hittat den de letat efter._

_"Vi möts till sist, kapten Vitvarg" morrade Zosima._

_Sedan förvreds dimman av eldbesvärjelser._

**_Kopparhavets hjältar_** är ett äventyrsrollspel som utspelar sig runt Kopparhavet, och som låter dig ta på dig rollen som en djärv äventyrare på jakt efter makt, rikedom eller uråldriga hemligheter. Det bygger vidare på rollspelsklassiker som ursprungligen skapades av rollspelslegender som Anders Blixt, Erik Granström, Leif Eurén med flera. Spelet använder Järns och Hjältarnas Tids välbeprövade spelmotor - det är ett spel smitt av Järn.

*   ![](https://helmgast.se/asset/image/thumbs/skelett22.png#thumb)

Kopparhavet är en farlig men spännande plats där pirater, besvärjare och riddarordnar kämpar om makt, rikedom och uråldriga hemligheter. För den som vågar ge sig ut på dess blänkande yta finns allt att vinna och allt att förlora. Från Montarkuns kaparhamn till Pendons gränder och Rabuls mäktiga basarer väntar Kopparhavet på dig.

*   ![](https://helmgast.se/asset/image/thumbs/minotaur.png#thumb)

Havet ligger mellan tre stora kontinenter. I sydväst ligger Samkarna, med stora träsk, djungler och en kust full av piratnästen, småstater och den väldiga metropolen Krilloan. I sydöst ligger kontinenten Soluna som kännetecknas av väldiga öknar, stenraviner och det uråldriga riket Efaro. I norr ligger slutligen det stora Marakand, dominerat av Nargurs stora skogar, de väldiga Grynnerbergen, riket Krun och de sargade arven efter det forna Jorpagna och det Klavykiska riket.

*   ![](https://helmgast.se/asset/image/thumbs/kopparhavetshjaltar-beta-map-1.png#thumb)

Allt detta ligger i Athos – äventyrens, mysteriernas och hemligheternas värld. Athos är en gammal och sliten värld där gudar, demoner och uråldriga civilisationer lämnat otaliga spår och där ständiga konflikter ritar om landskapet. Det är en värld full av faror och överraskningar. Bortom Kopparhavets kuster ligger fjärran platser som Kalgorra, Lasemos, Ormsjöns länder och inte minst Yndar där världsfrånvända besvärjare härskar. Ännu längre bort finner man Västerhavets öriken och det frusna Orghin som befolkas av isjättar och barbarer.

[Material för spelare finns i Hallen](https://helmgast.se/kopparhavets-hjaltar/hallen-for-spelarna)

[Material för spelledare finns i Arkivet](https://helmgast.se/kopparhavets-hjaltar/arkivet-for-spelledaren)

[Frågor och svar, erratta](https://helmgast.se/en/kopparhavets-hjaltar/fragor-och-svar)

**Länkar, forum och grupper**

[Kopparhavets hjältar - forum](https://www.rollspel.nu/forums/kopparhavets-hj%C3%A4ltar.147/)

[Hyrsvärd på Kopparhavet - facebookgrupp](https://www.facebook.com/groups/2793858870894982)
